---
layout: post
title:  "Nové stránky"
date:   2011-07-01 08:08:00 +0200
permalink: /2011/nove-stranky/
category: "Môj svet"
tags: experiment, prázdniny, todo list, tvorba webov, závislosť
---
Vitajte na mojej novej stránke na doméne druhého rádu [www.greenmanov.net](http://www.greenmanov.net/). Ak ste mali moju stránku uloženú medzi obľúbenými, alebo ste sa zbláznili a dokonca ste začali odoberať RSS, bude musieť zmeniť adresu stránky na novú. Tak a teraz preč od formalít a ide sa chlastať… vlastne nie, chlastať až potom. Ak chcete vedieť viac o tom ako sa zmena webu udiala a podobné veci, tak článok o nich bude čoskoro.

Keďže je dnes prvý deň prázdnin chcel som si pre vás prichystať prekvapenie a spustiť novú verziu stránok práve dnes. Čo sa týka článkov už mám témy pripravené(aspoň dve!) a pokúsim sa sem články vložiť behom týždňa až dvoch. Nič nesľubujem veď komu by sa to aj chcelo. 😀

Včera som ukončil 9. ročník a tým aj celú základnú školu takže toto leto bude výnimočné a iné. Z časti preto lebo sa už nebudem báť naspäť do školy a zabíjať tam čas, ale budem sa báť na novú školu v ktorej budem zabíjať čas. A ešte jedna zmena oproti minulým letným prázdninám, tieto prázdniny som si urobil ToDo List ktorý chcem aspoň z väčšiny splniť. ToDo list aj s aktuálnym stavom položiek nájdete hore v menu pod názvom „ToDo List“(Kto by to povedal že?). Teraz vám jednotlivé položky vysvetlím prečo som si ich vybral a ako sa ich chystám splniť.

## Byť za PC menej ako 31 dní čistého času
Táto položka je pre mňa asi najdôležitejšia, minulé leto som za PC bol totiž podľa [Mouse Tachometer](https://www.slunecnice.cz/sw/mouse-tachometer/) viac ako 31 dní. Leto ich má 61 a ak k tomu zarátam že človek polovicu života prespí, tak som podľa všetkého nerobil nič iné ako bol za PC a spal. Dnes o polnoci som si vynuloval celý Mouse Tachometer takže na konci leta sa bude dať urobiť krásna štatistika.

## Ísť von na viac ako 1 hodinu aspoň 10 krát
Táto položka má z časti pomôcť prvej, ale nie úplne pretože bez PC som mohol byť aj štýlom, že proste pár dní strávim pozeraním TV a čítaním. Ja nepatrím medzi športovcov a podobne, k tomu som aj alergik a astmatik takže mi pobyt von nerobí dobre a nemám to tam rád, preto som bieli ako stena(nebojte steny doma mám zelené, to sa len tak hovorí). Toto chcem dosiahnuť tak, že sa budem prekonávať na Dailymile na ktorom bohužiaľ poznám len jedného človeka ktorý ho buď zanedbáva, alebo ho to prestalo baviť(ak toto čítaš, tak som ťa týmto nechcel uraziť). Ak máte profil aj vy a ste aktívny, [tu](http://www.dailymile.com/people/GreenManSK) je môj, pomôžte mi aby som mal koho prekonávať.

## Dokončiť mesačnú súťaž na [750words.com](https://750words.com/)
Tento web slúži ako denník na ktorom si zlepšujem svoj písomný prejav, redukujem tvrdé pravopisné chyby ako napríklad vydieť, ale taktiež mi pomáha sa odreagovať a premyslieť si veci, a hneď sa ľahšie zaspáva keď som si všetko premyslel na PC. 😀

## Nezanedbávať blog
Toto som sem dal len aby sa nepovedalo, ale keď už som si kúpil tú doménu zdochnúť by som to tu nechať nemal. 😀

## Postaviť 1000 origami žeriavov
Už dlho rád staviam veci z papier a najradšej ruže a tieto malé kačičky, ako hovorí moja sestra. A tak som si povedal že by bolo pekné si nimi trochu vyzdobiť izbu, a keď už ich idem stavať viac prečo nie rovno 1000? Podľa legendy by sa mi potom malo splniť prianie a to sa hodí vždy. 😀

## Zredukovať [Animelist](http://anime.akihabara.cz/animelist/uzivatele-GreenManSK) aspoň o 5 položiek
Mám tam toho proste veľa čo chcem vidieť a je toho stále viac, treba to zredukovať.

## Zlepšiť sa v tvorbe webov
Toto je môj obvyklí letný ciel už pár rokov, takže nesmel chýbať.

## Zlepšiť sa v angličtine
Že angličtina sa hodí mi došlo, keď som sa naučil jQuery z originálnej stránky po anglicky za oveľa kratší čas, ako keby som sa učil z návodov v češtine/slovenčine, ktoré by aj tak už nemuseli byť aktuálne. Tak prečo sa nezlepšiť?

## Naučiť sa kresliť ľudí
Som grafiky, grafik hier, zlý grafik hier ale to už je nepodstatné. Problém je že hier s guličkou a kockou už sú stovky. A ľahšie sa vymýšľajú hry s humanoidmi, lenže bohužiaľ v LS nik nevie človeka nakresliť, z vrchu by to šlo ale z boku… A keďže je teraz vo vývoji Comonosal, v ktorom sa grafika prerobila na novú až na jeden detail(hádajte aký), rozhodol som sa naučiť tie podradné bytosti nakresliť aj keby som kvôli tomu mal kresliť obrázok aj viac ako 5 minút.

## Preložiť [Nodame Cantabile: Paris-Hen](http://anime.akihabara.cz/anime/Nodame-Cantabile-Paris-Hen-2008)
Toto tu mám lebo to proste urobiť chcem. 😀

## Vydať aspoň jednu hru
Keď už som v tom vývojárskom štúdiu pracujúcom z donútenia, mohol by som sa ja a ostatok týmu donútiť aspoň na jednu malú letnú minihru.

Tak to je všetko dúfam že som vás nenudil (ja viem že nudil 😔) a uvidíme sa zasa o rok.
