---
layout: post
title: "Koniec školy, začiatok leta"
date: 2012-06-29 09:00:00 +0200
permalink: /2012/koniec-skoly-zaciatok-leta/
category: "Môj svet"
tags: anime, blog, duševný výlev, experiment, leto, ľudská hlúposť, škola, šťastie, závislosť
image: /assets/img/2012/ss-e1340998187293-203x300.jpg
imagelink: /assets/img/2012/ss.jpg
---
Tak a je to tu. Posledný deň školského roka a pomalý začiatok leta. Písanie už flákam vyše mesiaca, takže mám toho na dušičke a srdíčku fakt veľa. Nebojte sa neflákal som len blog, ale aj Konatu a dokonca aj anime. Ale pekne po poradí. Začneme tým, že blog na tejto doméne už má skoro rok. A doménu som zakúpil na ďalšie 2 takže ma tu ešte nejakú dobu nájdete strašiť. 😀 Ak toho chcete vedieť viac, prijemne sa usaďte a čítajte si moje krásne riadky.

Takže najprv začneme tým, ako som všetko flákal. Jedným z faktorov je samozrejme moja vrodená lenivosť, to je jasné, veď ja som radšej hladný ako ísť 2 metre do ľadničky. Ďalej sa samozrejme končil školský rok a ja, ako pilný stredoškolák, som odložil všetko na koniec. A tak trebalo zachraňovať a zháňať známky aby ma bolo možné klasifikovať. Ale to furt nedáva zmysel, že? Ako toho mohlo spôsobiť flákanie anime? Tak to už je na DLHŠÍ (VČERA BOL CAPS LOCK DAY!) článok a sám si nie som istý, ako to vyjadriť. Viem len, že to otriaslo celou mojou podstatou, akožto magora, úchyla, programátora a otaku. To už je samo o sebe dosť strašidelné. 😀

A tak sme sa dostali ku koncu školy a tým pádom známkam. Nečakane som sa zlepšil a hlavne opravil chybu z pol roka. Angličtinu som si krásne opravil na 1 a tú hnusnú francúzštinu pokazil na 2, aj keď moje znalosti sú sotva na štvorku. 😀 Takto som vlastne ukončil svoj prvý rok na strednej škole, gymnáziu a v matematickej triede. Pred rokom som písal, ako sa mi nezdali veci s mojou školou a mnou a jeden múdry človek mi povedal, že na strednej to budem mať šancu zmeniť. A ja som to zmenil a nebojte sa, aj o tom napíšem. 😀 A jedna zaujímavosť o vysvedčeniach na Slovensku, na zadnej strane majú teraz QR kódy so všetkými známkami + informáciami o študentovi. [Umelecká fotografia na ukážku](http://instagram.com/p/MdZ0IhgzGV/). (Mám iPhone s Instagramom tak som umelec!)

A takto sme došli až k letu. A stým je tu aj môj letný ToDoList! Tak čo som naplánoval na toto leto? Plno blbostí tak sa tešte!

## Byť za PC menej ako mesiac čistého času
Toto som si dal už aj minulé leto a myslím, že som to splnil a dúfam to zvládnem znova. Aj keď minule to bolo tak o 2 dni len menej.

## Ísť von na viac ako 2 hodiny aspoň 20 krát
Minuloročnú položku som len celú vynásobil dvojkou. Možno vám to príde zbytočné a hovoríte si: „Veď to sa nedá aby to niekto neurobil za celé leto bez snahy!“ Ja som bol minulé leto von asi len 15krát a len 5krát na viac ako 2 hodiny, takže neviem.

## Nezanedbávať blog a Konatu!!!
K tomuto som si musel dať výkričníky. Blog nebudem, to sa nebojte. Je to jedna z mojich najobľúbenejších vecí v lete, ale tú Konatu flákam v poslednej dobe hrozne. Až sa za seba hanbím.

## Urobiť aspoň 2 sociálne experimenty
Toto som sľúbil už pár ľuďom a mňa to aj trochu baví robiť. Teoreticky jeden dokonca mám, ale nie som z neho schopný vyvodiť závery takže je to problém. Ale ďalší jeden je už skoro pripravený na uskutočnenie tak sa tešte!

## Zlepšiť sa v programovaní, angličtine, japončine
Blá, blá, blá… Aj tak nič z toho neurobíš, nie?

## Zmeniť spánkový cyklus
Toto je zvláštny bod. Práve uvažujem nad dvoma výkladmi tohto bodu. Buď môj, to jest spať len raz za dva dni. Alebo ten múdrejší, začať chodiť spať ako „normálny“ človek pred svitaním a vstávať pred obedom. Nad tým sa ešte zamyslím.

## Naučiť sa základy varenia
Teraz si hovoríte: „Čo je to za blbosť? GreenMan a variť?“ Viem, moja instantná polievka je všade vyhlásená a to, že jedlo skoro nevyužívam tiež, ale prečo nie? Mohol by som to leto využiť aj zmyselne. A na to letia aj baby nie? A 2D waifu mi nenavarí, to ja musím jej.

## Naučiť sa prať a žehliť
Toto je na tom podobne, ako to predtým.

## Napozerať 30% anime z plánu
A toto je asi to nejednoduchšie a najzábavnejšie. A koľko je to tých 30%? Podla aktuálneho plánu pozerania približne 220 epizód anime. Brnkačka!

A nakoniec aby sa nepovedalo sem ešte dám „Užiť si leto„, veď to teraz mladý robia nie? Hodiť leto o postel a užiť si. Alebo tak nejak to je, ja sa do toho nevyznám. Čoskoro napíšem znova, zatiaľ Green!  Dúfam ste to v polovici nevypli… 😀 Za odmenu pesnička od mojej novej obľúbenej japonskej speváčky.
