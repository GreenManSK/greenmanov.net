---
layout: post
title: "aniDB.net"
date: 2011-07-25 08:08:00 +0200
permalink: /2011/anidb-net/
category: "Anime"
tags: anime, čísla, organizovanie
image: /assets/img/2011/anidb_plain.png
imagelink: /assets/img/2011/anidb_plain.png
---
Tak zasa prešlo pár dní od posledného článku a ja som povedal že sa tu zjaví pár ďalších. Tento článok som chcel pôvodne napísať už v sobotu, ale potom mi došlo že mám narodeniny a mal by som napísať niečo o nich. Už od začiatku leta som chcel upratať ako v izbe tak aj v PC, v ktorom bol o poznanie väčší neporiadok. Trochu som sa posnažil upratať na začiatku, ale základný problém bol už v samotnom Windowse a neporiadku na hlavnom HDD ktorý prežil už 3 Windowsy. Ako som tak upratoval tak som popri tom čítal blog, o ktorom som už pár krát povedal že napíšem, na ktorom som sa dočítal ako s pribúdajúcim anime začne byť bordel a o tom ako ho autor organizuje. Takto som sa postupne dokopal ku stránke [aniDB.net](https://anidb.net/).

aniDB je stránka ktorá o sebe tvrdí, že je nezisková databáza voľne prístupných informácií o anime. Aj samotná [Akihabara](http://akihabara.cz/)(stránka, nie štvrť) získava informácie o anime stadiaľto. Tak som si povedal že si to tam pozriem. Prvý aj druhý pokus skončil tak že som bol na stránke zmetený a vypol som ju. Na tretí pokus som sa registroval a začal si to prezerať pozornejšie a nakoniec sa mi tam celkom zapáčilo. A najviac sa mi tam zapáčil program ktorý po prihlásení nájdete v menu pod názvom Client, ide o program do ktorého vložíte vaše anime a on ich spracuje na základe vašich nastavení. Môže vám ich pridať do animelistu, ale aj premenovať podla pravidiel ktoré nastavíte a premiestniť vám ich niekam na disk. Táto vec sa mi na tom zapáčila najviac a behom dňa som si celú zbierku krásne zorganizoval, program mi ju sám pomenoval takže aj anime v ktorých som mal dosť veľký bordel zrazu idú presne po poradí ako som chcel.

Ďalšia vec čo sa mi páči je samotný animelist a jeho možnosti. Nielenže v ňom máte svoje anime a informácie k nim v akom formáte ich máte skladované(HDD, DVD, vymazané…), ale môžete k nim pridať aj dátum kedy ste ich začali pozerať, kedy ste ich dopozerali a čo sa mi páči najviac koľko krát ste ich videli. To sa samozrejme použije pri vypočítaní času koľko ste pri anime stratili. Práve vďaka tejto vlastnosti som si zmenil signaturu z Akihabary za novú z aniDB. Je síce po anglicky, ale zato mi lepšie počíta čas ktorý som pri anime strávil a to je hlavný dôvod prečo ju tu mám. Proste sa rád chválim. 😀

A ešte by som to tu na konci mohol tak nejak zhrnúť. Pozeraním anime som strávil do dnes viac ako 20 dní. Počítané od doby kedy som zistil, že to čo pozerám je anime a nerátam väčšinu toho čo som videl v TV. Dokopy je to 50 anime a zaberajú mi len 276GB, aniDB nepočíta celú veľkosť, keďže mám v PC aj anime ktoré nevedel sám spracovať. Myslím že je to celkom pekné množstvo, ale keďže raz chcem vidieť úplne všetko čo sa dá je to málo. Žalostne málo. 😀 Zo všetkých anime čo som kedy pozeral som zasial zahodil len jedno a to je Bleach, voľáko som sa v ňom stratil keďže som pozeral verziu z Animaxu a hlavne to bola dosť blbosť, pohlo sa to tak raz za 20 dielov a každú chvíľu mal niekto zrazu superschopnosť o ktorej nik nikdy nepočul, ale aj tak mu bola o 10 minút na nič lebo ďalší mal lepšiu. A dobrých anime tých tam mám plno, keď si zobrazíte môj [profil](http://anidb.net/perl-bin/animedb.pl?show=mylist&uid=490266), sami uvidíte moje hodnotenia a tie ktoré majú hodnotenie 10 a 9 sú pre mňa proste najlepšie, aj keď nie vždy je tak ľahké povedať prečo.

To by bolo tak všetko, ospravedlňujem sa za váš stratený čas a dúfam že ho stratíte aj nabudúce. Teraz tu pár dní nebudem keďže som nesplnil prvý mesiac písania na [750words.com](http://750words.com/) a ako trest som si povedal že budem 3dni bez PC. Síce som len zabudol, ale aj tak trest byť musí.
